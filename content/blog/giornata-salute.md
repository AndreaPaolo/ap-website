---
title: "La giornata mondiale della salute"
date: 2022-04-07
draft: false
author: "Andrea Paolo"
tags:
description: "L'obesità è una delle patologie più diffuse che mettono in crisi la salute dell'uomo, in Italia un adulto su tre è in sovrappeso e uno su dieci è obeso. Scopri cos'è l'obesità e come curarla."
keywords: 
    - salute
    - obesità
    - 7 aprile
    - andrea paolo
    - paolo andrea
    - personal trainer
    - prevenzione
---

Il 7 Aprile di ogni anno si celebra la giornata mondiale della salute, più nello specifico si cerca di sensibilizzare la popolazione su tutto ciò che sta attorno alla salute. **In questo articolo tratteremo il tema dell’obesità.**

### Che cos’è la salute?
In letteratura **lo stato di salute viene definito come come uno stato di completo benessere fisico, mentale e sociale**. La salute è un concetto molto personale e difficilmente valutabile nella sua interezza, il lato mentale e sociale è molto variabile e impossibile da controllare a causa dei fattori esterni. Il benessere fisico, a differenza degli altri due, permette un lavoro di sia a livello estetico che a livello metabolico/ormonale per ristabilire il perfetto funzionamento del corpo.

### Cos’è l’obesità?
**L'obesità è una malattia che si caratterizza per un accumulo patologico di grasso corporeo con conseguenze anche importanti per lo stato di salute e la qualità di vita**; è uno dei maggiori problemi di salute pubblica a livello mondiale e incide in maniera decisa sulla durata della vita. L'obesità viene stabilita anche grazie all'indice di massa corporea (BMI): quando questo è pari o superiore a 30 parliamo di obesità.

### Quanto è diffusa l’obesità in Italia?
Secondo i dati del rapporto Osservasalute 2016 (basato su dati ISTAT del 2015) si stima che **in Italia il 35,3% della popolazione adulta sia in sovrappeso e quasi una persona su dieci (9,8%) sia obesa**. Nel complesso, quindi, quasi la metà della popolazione che supera i 18 anni (45,1%) è in eccesso ponderale. **L’Italia è anche il paese europeo con il più alto tasso di obesità infantile e adolescenziale**(10.2% a 8-9 anni), che persiste nel 70% dei casi nell'età adulta, con aumento del rischio di malattie cardiovascolari, metaboliche, tumorali e ripercussioni a livello psicologico. La distribuzione geografica è caratterizzata da una notevole differenza tra nord e sud; le regioni del sud presentano un numero di persone obese superiore alla media e anche una prevalenza più alta di soggetti in sovrappeso rispetto alle regioni settentrionali. Infine, la condizione di eccesso ponderale è più diffusa negli uomini che nelle donne.

### Quali sono i rischi per i soggetti obesi?
L’obesità comporta un'ampia serie di ripercussioni sulla salute: **i soggetti obesi sono infatti a maggior rischio per lo sviluppo di svariati disturbi** che comprendono **malattie metaboliche** come il diabete e la dislipidemia (alti livelli di colesterolo e trigliceridi), **malattie cardiovascolari** come l'ictus e l'infarto, malattie respiratorie (quali le apnee notturne), **problemi a carico delle articolazioni** (dolori causati da artrosi alle ginocchia, alle anche e alla schiena), **disturbi ginecologici** (irregolarità mestruali, sindrome dell'ovaio policistico, complicanze in gravidanza), infertilità, disturbi della sfera sessuale (impotenza), predisposizione allo sviluppo di malattie dell'apparato digerente (ad esempio reflusso gastroesofageo, calcoli della colecisti), disturbi dell'umore (per esempio depressione).
Infine, va ricordato che la presenza di obesità aumenta il rischio di sviluppo di alcuni tumori quali, ad esempio, il tumore endometriale (un tipo di tumore dell'utero), il tumore colonrettale, della colecisti e della mammella.

### L’obesità si può curare?
**L’obesità si può curare tramite una sana alimentazione e dell’attività fisica**; la domanda da porsi non è tanto se questa patologia si possa curare ma se noi veramente vogliamo guarire. Spesso associamo l’azione del mangiare come valvola di sfogo, così come avviene con l’alcol e con il fumo da sigaretta; infatti, prima di tutto dobbiamo capire quanto siamo dipendenti da questa azione e quanto siamo disposti a “soffrire” oggi per stare bene un domani. Spesso oltre alla figura del biologo nutrizionista e del chinesiologo troviamo anche la figura dello psicologo che aiuta in un percorso riabilitativo nella gestione dell'alimentazione e la costruzione di un rapporto sano e positivo con il cibo.

### Dalla teoria alla pratica
Il primo passo da compiere è affidarsi a degli specialisti del settore, ma ciò non ci esula dall’inserire piccole e sane abitudini all’interno della nostra routine giornaliera: come il recarsi a lavoro camminando e preferire le scale all’utilizzo dell’ascensore. Una volta inserite queste piccole abitudini possiamo pensare di iniziare un percorso inizialmente a casa e, successivamente, anche in palestra al fine di rimettersi in forma. Il consiglio è quello di iniziare prima a casa così da prendere confidenza e non essere a disagio in un luogo fuori dalla nostra confort zone.